iBOGUS Linux - дистрибутив для справжніх хакерів. Забудьте про графічні утиліти, майстри, технічну підтримку та інші "принади цивілізації". Усі необхідні операції в BOGUS (зокрема й інсталяція системи) виконуються за допомогою командного рядка і редактора vi. Цікаво організовано вибір оболонки ("shell"): користувач root використовуватиме tcsh, тоді як для toor за замовчуванням встановлено bash. Навіть завершення X-сесії відбувається незвичним чином - виходом із програми login (в інших дистрибутивах достатньо закрити менеджер вікон). До сильних сторін BOGUS Linux можна зарахувати оригінальну систему управління пакетами - pms (Package Management System), написану Рікардом Файтом (Rikard E. Faith), яка лежить, поряд з RPP, в основі сучасної RPM. pms базується на так званих "файлах Notes". Ці файли являють собою набір патчів та інструкцій зі складання повного дистрибутива з вихідних текстів, що, втім, не є обов'язковим - до складу BOGUS Linux входять бінарні версії всіх використовуваних пакетів. Файли Notes захищені авторським правом - їхнє комерційне розповсюдження заборонено без явної згоди з боку розробників (обмеження втратило свою силу 1 січня 1997 року). До складу дистрибутива входить низка цікавих додатків, зокрема: Perl4, бібліотека Checker, MPEG Play 2.0 і zip/unzip. В X-сервері реалізована підтримка PEX ("PHIGS Extensions to X", 3D-розширення для Core X Protocol). На жаль, BOGUS Linux не вміє працювати з тіньовими паролями ("shadow passwords").
