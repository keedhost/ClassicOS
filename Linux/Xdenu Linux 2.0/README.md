Xdenu - вельми незвичний дистрибутив Linux: він використовує umsdos замість ext2, запускається з-під DOS через loadlin (у цьому випадку ми використовували FreeDOS Ripcod Beta 8 "Nikita"), не містить традиційних засобів розробки та X-клієнтів, хоча має повноцінний X-сервер. Така "оригінальність" зумовлена його вузькою спеціалізацією - він був створений для того, щоб забезпечити X-терміналами студмістечко Технологічного Університету м. Гельсінкі (Helsinki University of Technology), Фінляндія. Деякі частини Xdenu, судячи з усього, прийшли зі Slackware. Дистрибутив зроблено максимально дружнім до користувача - основні операції з адміністрування системи (налаштування мережі та X, управління пакетами) проводяться в діалогових вікнах, а не в конфігураційних файлах. Ви зустрінетеся з ними, навіть набравши "startx" - дистрибутив запропонує вам меню для вибору способу підключення до зовнішнього X-сервера (Broadcast, Indirect, Query). Якщо такого у вашій мережі немає, єдиним, що ви побачите після натискання кнопки "OK", буде сірий екран із курсором-хрестиком. Xdenu також потребує зовнішнього font-сервера (до його складу включено лише базові шрифти). Однак, ніщо з перерахованого вище не може стати серйозною перешкодою для легкого текстового серфінгу! Спеціально для цього в Xdenu 2.0 включено культовий web-браузер Lynx 2.2.
